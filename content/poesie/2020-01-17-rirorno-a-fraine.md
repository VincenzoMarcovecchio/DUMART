---
template: post
title: Ritorno a Fraine
slug: /poesie/ritorno-a-fraine
draft: false
priority: 0
date: 2019-12-11T16:38:53.596Z
description: >-
  Ed è col nodo in gola
  che mi ritrovo,
  quando il furore dell’inverno
  non ha più foglie da strappare al platano,
  da solo
category: Terre delle Fragine
tags:
  - fraine
  - radici
---

![Paese medievale](/media/ritorno-a-fraine/Fraine-abruzzo-chieti.jpg)

Ed è col nodo in gola<br/>
che mi ritrovo,<br/>
quando il furore dell’inverno<br/>
non ha più foglie da strappare al platano,<br/>
da solo<br/>
dentro al borgo<br/>
tra spire della notte a ritritare sassi.

La regia torre<br/>
caparbiamente insiste a rammentarmi l’ora<br/>
e scruta i passi miei che muovono<br/>
scansando fossi e schegge di cemento.

Vezzeggiano le mani e lievemente<br/>
i muri che sussurrano la storia<br/>
quella scritta nei secoli di gloria<br/>
ma del domani non san dirmi niente.

Ed è nella quiescenza<br/>
che serra file l’orda di pensieri...<br/>
reminiscenza<br/>
dove il ricordo dei fastosi ieri<br/>
mi getta ancora più nello sgomento:

promesse vane,<br/>
gerle colme di inutili parole,<br/>
le messi dell’estate e la fragranza del buon pane<br/>
e, devastante,<br/>
il peso odierno dell’assenza;

e poi...<br/>
tutto quel gelo che attanaglia tetti,<br/>
le illacrimate ripartenze della prole<br/>
ed i ritorni miei... ora... imperfetti.
