---
template: post
title: Ritorno a Fraine
slug: /poesie/ritorno-a-fraine
draft: false
priority: 0
date: 2019-12-11T16:38:53.596Z
description: >-
  Ed è col nodo in gola
  che mi ritrovo,
  quando il furore dell’inverno
  non ha più foglie da strappare al platano,
  da solo
category: Terre delle Fragine
tags:
  - fraine
  - radici
---

![Paese medievale](/media/ritorno-a-fraine/Fraine-abruzzo-chieti.jpg)

Ed è col nodo in gola
che mi ritrovo,
quando il furore dell’inverno
non ha più foglie da strappare al platano,
da solo
dentro al borgo
tra spire della notte a ritritare sassi.

La regia torre
caparbiamente insiste a rammentarmi l’ora
e scruta i passi miei che muovono
scansando fossi e schegge di cemento.

Vezzeggiano le mani e lievemente
i muri che sussurrano la storia
quella scritta nei secoli di gloria
ma del domani non san dirmi niente.

Ed è nella quiescenza
che serra file l’orda di pensieri...
reminiscenza
dove il ricordo dei fastosi ieri
mi getta ancora più nello sgomento:

promesse vane,
gerle colme di inutili parole,
le messi dell’estate e la fragranza del buon pane
e, devastante,
il peso odierno dell’assenza;

e poi...
tutto quel gelo che attanaglia tetti,
le illacrimate ripartenze della prole
ed i ritorni miei... ora... imperfetti.
